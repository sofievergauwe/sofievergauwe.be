---
title: 'LET IT GO, LET IT GO '
date: '2019-06-24 06:03'
image: /media/handen-reiki-energie.jpg
published: true
---
OORSPRONG

Het doorbreken en loslaten van bepaalde patronen is geen gemakkelijke opdracht. Vaak weten we niet hoe dit aan te pakken en vooral waar bepaalde gewoonten werkelijk vandaan komen. Een vraag die je jezelf kan stellen is 'Doet mijn gedrag me denken aan iemand vanuit mijn kindertijd? Mijn moeder? Vader? het kan ook gaan om iemand die voor jou als een voorbeeld aanvoelde in die tijd. Daarna kan je even bewust reflecteren of dit gedrag jou iets bijbrengt? Hangt hier een voordeel aan vast? En op welke momenten komt het patroon naar het oppervlak? Wat voel en ervaar ik hierbij? Wanneer heb ik dit de eerste keer in mijn leven gevoeld? 

IN-ZICHT

Het is van groot belang te begrijpen waar het vandaan komt, en waarom ook jij dit patroon naar buiten blijft brengen. Pas als we de oorsprong en het waarom ervan inzien, is het mogelijk een patroon echt te doorbreken. Om inzicht te verkrijgen mbt tot een bepaalde gewoonte, is het reflecteren hierover in meditatieve toestand naar mijn gevoel één van de meest effectieve methodes. Zoals het woord in-zicht op zich prachtig aantoont. Voor mij gaat het erom, tijdens de meditatie in overgave te gaan naar jezelf toe, naar je lichaam en je volledige verleden en iedereen die hier deel is van geweest. Dit omhelst het echt willen weten en zien welke waarheid schuilt achter je gedrag. Een belangrijke sleutel hierbij is jezelf op een onvoorwaardelijke en onbevooroordeelde manier te benaderen, vanuit een zachtheid. Indien je werkelijk de waarheid wil weten, dan zal deze zich aan je aanbieden en 'je laten zien'.  

DE WIL TOT OVERGAVE

Erna is het van belang je inzicht effectief ook mee te nemen en deel te laten zijn van je dagelijks leven. De wil om te veranderen en het actief bewerkstelligen van de verandering, zorgen ervoor dat het oude niet anders kan dan plaatsmaken voor het nieuwe. En dit is de ware betekenis van loslaten, het oude de kans geven te gaan zodat het nieuwe ruimte krijgt om te groeien. Dat klinkt gemakkelijk maar de meeste mensen hebben niet geleerd hoe dit te doen, dit ware loslaten. We groeien ook op in een maatschappij die enorm angstig omgaat met het begrip loslaten. Hierdoor zijn we geneigd de dingen niet alleen vast te houden, maar ons er ook echt aan vast te klampen. Ons huis, partner, het werk, vrienden... Ieder van ons heeft angst om los te laten, omdat dit ook verliezen met zich mee brengt. En het proces van doorbreken van patronen kan deze angst oproepen, waardoor we vaak, meestal onbewust, deze gewoontes toch behouden en verderzetten. Dus indien je echt komaf wil maken met een bepaald gedrag of gewoonte, is de bereidheid tot overgave cruciaal. Overgave aan de waarheid, aan de angst om verlies en overgave aan het onbekende nieuwe.  

GELOOF & INTENTIE

Als laatste benoem ik graag nog het ongeloof dat de meesten van ons binnendragen. Het gaat om het niet oprecht geloven in onszelf, in verandering en in de eigen capaciteit en moed om te veranderen. Laat de 'on' van het woord ongeloof vallen en geloof! Vertrouw erop dat verandering mogelijk is, ook voor jou. Wees vastberaden en blijf je bewust van je intentie om te veranderen. De kracht van intentie is groot. Intentie omvat een heldere manier om onze wil te concentreren en te richten op wat we willen bereiken. Het helpt ons een weg te banen richting het resultaat. Dus geloof en let it go, let it go...



